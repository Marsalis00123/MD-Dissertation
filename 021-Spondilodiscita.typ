= Spondilodiscita, patologie, etiologie și epidemiologie
== Scurt istoric

Infecția coloanei vertebrale este o boală veche, cu modificări compatibile cu tuberculoza descrise în schelete umane datând din epoca fierului @LeprosyTuberculosisIron2004. Primul raport despre osteomielita vertebrală piogenă este atribuit medicului francez Lannelongue, în 1879. Prima serie amplă de infecții vertebrale piogene din literatura de limbă engleză a fost publicată de Kulowski în 1936 @PyogenicVertebralOsteomyelitis1997.  Progresele în tehnicile chirurgicale și radiologice, împreună cu descoperirea terapiei antimicrobiene, au transformat evoluția clinică a pacienților afectați de această condiție, însă morbiditatea rămâne semnificativă.

== Definiții

Infecțiile coloanei vertebrale pot fi descrise etiologic ca fiind piogene, granulomatoase (tuberculoase, brucelare, fungice) și parazitare @HematogenousPyogenicSpinal2000. Infecțiile piogene ale coloanei includ: spondilodiscita, un termen care înglobează osteomielita vertebrală, spondilita și discita, considerate manifestări diferite ale aceluiași proces patologic; abcesul epidural, care poate fi primar sau secundar spondilodiscitei; și artropatia articulației fațetelor @HematogenousPyogenicSpinal2000. Există și alte scheme de clasificare anatomică @OverviewClassificationSpinal1996

In @svg-DSI este ilustrată vascularizația corpului vertebral de unde distingem fluxul mai lent din vasele distale aflate la nivelul plăcii terminale și al discului intervertebral. De aceea, modelul tipic pe care îl observăm pe imagini implică discul și plăcile terminale vertebrale adiacente @SpondylodiscitisUpdateDiagnosis2010
O infecție a discului presupune un proces inflamator care implică discul și corpurile vertebrale adiacente cu extindere tipică către spațiul epidural și țesuturile moi paravertebrale. Principala cale de infecție la acest nivel este hematogenă cu Staph. Aureus fiind cel mai comun agent infecțios @RetrospectiveStudySpondylodiscitis2020

#figure(
  image("Files/svg-DSI.png"),
  caption: [
    Vascularizația corpului vertebral.
  ],
  supplement: "Figura", 
  kind: "AA"
)<svg-DSI>

== Patogeneza spondilodiscitei

Patogenii pot ajunge să infecteze coloana vertebrală prin trei căi principale: răspândire hematogenă, inoculare directă sau extensie din țesuturile învecinate. Calea hematogenă, prin arterele sistemice, este cea mai frecventă, permițând diseminarea infecției de la focare îndepărtate către coloana vertebrală. Înțelegerea aportului vascular al coloanei vertebrale și modificările acestuia odată cu înaintarea în vârstă sunt esențiale pentru a diferenția principalele tipare de boală întâlnite la adulți și copii. 
La copii, canalele vasculare traversează cartilajul de creștere, astfel încât discul este relativ bine vascularizat, iar infecția primară se localizează în disc și se extinde rapid la plăcile terminale vertebrale adiacente @EtiologyClinicalPresentation2016. La adulți, discul este relativ hipovascular, astfel încât infecția inițială apare în platoul vertebral, cu răspândire secundară, de obicei în câteva zile, la discul intervertebral.
Astfel, un embol septic poate genera un infarct extins, infecția răspândindu-se ulterior către discul intervertebral și vertebrele adiacente, ceea ce definește leziunea caracteristică spondilodiscitei @EvaluationIntraosseousArterial1982 @VascularAnatomySpine1959.

Hipoxia extinsă poate duce la tasarea vertebrelor, cavitații și fracturi de compresie, determinând instabilitate spinală, deformări și risc de compresie a măduvei spinării. Dacă infecția nu este controlată, aceasta poate penetra osul, extinzându-se în țesuturile moi din jur, provocând abcese paravertebrale sau de psoas. De asemenea, infecția se poate răspândi posterior în canalul spinal, formând un abces epidural, crescând astfel riscul de paraplegie, abces subdural și meningită.

Este de menționat că osteomielita piogenă a elementelor posterioare ale vertebrei (pediculi, procese transverse, lame și procese spinoase posterioare) este extrem de rar întâlnită în infecțiile hematogene, din cauza aportului sanguin relativ redus în comparație cu corpul vertebral @PyogenicVertebralOsteomyelitis1997. Implicarea structurilor posterioare este mai frecventă în spondilita tuberculoasă și fungică @ComparativeAnalysisTuberculous2007 @CryptococcalOsteomyelitisSpine1999 @SpondylodiscitisClinicalMagnetic1997. Spondilodiscita piogenă hematogenă afectează cu precădere coloana lombară, urmată de coloana toracică și cervicală, cu frecvențe în descreștere (58%, 30% și 11%, respectiv)@PyogenicVertebralOsteomyelitis2009, acest lucru reflectând, probabil, proporțiile relative ale fluxului sanguin. Leziunile cervicale sunt mai frecvente la utilizatorii de droguri intravenoase @VertebralOsteomyelitis1990. Implicarea multifocală apare în aproximativ 4% din cazuri @PyogenicVertebralOsteomyelitis2009.

Leziunile tuberculoase afectează mai des coloana toracică, conform celor mai multe serii de cazuri @PyogenicTuberculousBrucellar1997, și tind să implice mai mult de două vertebre, uneori neconsecutive, în comparație cu cazurile piogene @PyogenicTuberculousBrucellar1997. Inocularea directă apare cel mai frecvent ca urmare a intervențiilor chirurgicale la nivelul coloanei, puncțiilor lombare sau procedurilor epidurale, fiind responsabilă de până la 25-30% dintre cazuri în unele serii de spondilodiscită @PyogenicTuberculousBrucellar1997. În infecțiile vertebrale, părțile posterioare sunt de obicei implicate @ComparativeStudyPostoperative2005. Infecția materialului protetic implantat este un factor predispozant important după intervențiile chirurgicale. În cazuri rare, spondilodiscita poate apărea în urma unor plăgi prin înjunghiere sau împușcare la nivelul coloanei @Analysis61Cases1991. Extensia din focare infecțioase adiacente este rară, dar poate apărea, de obicei, din infecțiile de grefe aortice, esofag rupt sau abces retrofaringian.
== Clinica SD

Tabloul clinic al unei infecții la nivelul discului este destul de nespecific. Pacientul prezintă durere progresivă la nivelul coloanei, constantă, fără ameliorare în repaus, și un deficit neurologic. 

Deformările spinale, în special cifoza, sunt mai frecvente în spondilita tuberculoasă @PyogenicTuberculousBrucellar1997. Infecțiile cronice netratate pot progresa către formarea de sinusuri, o complicație rar întâlnită în studiile recente @CausesClinicalManagement1991. SD cervicală se poate manifesta prin disfagie sau torticolis @OsteomyelitisCervicalSpine2002. Hiperestezia spinală este cel mai frecvent semn clinic, raportat în 78–97% dintre cazuri @LongtermClinicalRadiological2008, adesea asociată cu restricția mișcărilor și spasm muscular paravertebral iar durerea sciatică poate fi adesea declanșată @PyogenicVertebralOsteomyelitis1979.

În ceea ce privește viteza de sedimentare a eritrocitelor (VSH) sau proteina C reactivă, dacă VSH nu este crescut, probabilitatea de a avea o infecție semnificativă este redusă @SpondylodiscitisRevisited2017. Totuși, problema este că, dacă există o infecție în altă parte a corpului, viteza de sedimentare va fi crescută, indiferent dacă există sau nu o infecție la nivelul coloanei. Hemoculturile sunt, de asemenea, variabile, deoarece multe dintre ele sunt prelevate după ce pacientul a început deja tratamentul pentru una sau mai multe infecții, ceea ce face ca simptomele să fie și mai nespecifice.

La copii, simptomele spondilodiscitei sunt nespecifice și includ iritabilitate, șchiopătare, refuzul de a se târî, a sta în șezut sau a merge, dureri de șold sau chiar dureri abdominale @NontuberculousSpondylodiscitisChildren2002. Incontinența poate fi un simptom de debut @DiscitisVertebralOsteomyelitis2000. Febra este mai puțin frecventă la copiii mici cu discită, comparativ cu cei mai mari care suferă de osteomielită vertebrală @DiscitisVertebralOsteomyelitis2000. Pierderea lordozei lombare și limitarea mișcărilor spatelui inferior sunt cele mai frecvente semne la examenul clinic @DiscitisYoungChildren2001. În comparație cu adulții, copiii au mai puține comorbidități și deficitele neurologice sunt rare @LongtermClinicalRadiological2008.

== Paraclinica SD

=== Investigații microbiologice

Importanța stabilirii unui diagnostic microbiologic nu poate fi subestimată. Gama largă de agenți patogeni potențiali și creșterea rezistenței la antimicrobiene, atât în mediul spitalicesc, cât și în comunitate, justifică identificarea agentului cauzator @HealthcareAssociatedDiscitis2008. Administrarea empirică a antibioticelor cu spectru larg este asociată cu o creștere a complicațiilor, cum ar fi diareea asociată cu _Clostridium difficile_, precum și cu costuri medicale mai ridicate @HealthcareAssociatedDiscitis2008, și ar trebui rezervată pentru pacienții care prezintă sepsis sever, după prelevarea hemoculturilor.


== Biopsie

Un studiu de _Spinnato et. al._ a evidențiat că biopsia percutanată ghidată imagistic reprezintă o metodă sigură și eficientă pentru confirmarea diagnosticului de spondilodiscită și pentru identificarea microorganismului implicat. Printre modalitățile imagistice disponibile, CT este de departe cea mai utilizată și eficientă pentru ghidarea acestei proceduri, datorită capacității sale de a asigura accesul sigur la structurile spinale, inclusiv la leziuni mici. CT-ul depășește în precizie ghidarea fluoroscopică, fiind capabil să ghideze intervențiile în toate regiunile scheletice, inclusiv segmentele coloanei vertebrale @PercutaneousCTGuidedBone2023.

Un alt studiu efectuat de _Chang et al._ a evidențiat că randamentul diagnostic microbiologic nu este influențat în mod semnificativ de metoda de ghidare imagistică utilizată, CT sau angiografie. Cu toate acestea, locul de prelevare a probelor de biopsie joacă un rol crucial în obținerea unui diagnostic precis. Astfel, biopsiile efectuate din discurile intervertebrale sau țesuturile moi paravertebrale au prezentat un randament diagnostic de 64,8%, comparativ cu 45,5% în cazul biopsiilor din platourile osoase (p < 0,001). Studiul a indicat că biopsiile din discurile intervertebrale și țesuturile moi paravertebrale sunt mai eficiente decât cele din os și platourile vertebrale în obținerea unui randament diagnostic microbiologic optim. De asemenea, administrarea de antibiotice înainte de procedură nu influențează în mod semnificativ rezultatele biopsiei @ImageGuidedBiopsyAcute2023. În @biop-48 sunt prezentate două imagini efectuate în timpul unei biopsii ghidate angiografic.



#figure(
  image("Files/biop-48.png"),
  caption: [Biopsie ghidată angiografic la un pacient de 48 de ani, prezentat cu dorsalgii lombare intense, febră și frisoane, efectuată la nivelul vertebrei L4 (vedere axială în stânga—reconstrucție sagitală în dreapta) confirmă diagnosticul de spondilodiscită. Acul de biopsie (8 gauge) este poziționat în corpul vertebral L4, evidențiindu-se eroziunea plăcii terminale superioare (săgeți) adiacentă discului.
  ],
  supplement: [Figura],
  kind: "AA",
)<biop-48>
 #linebreak()

Utilizarea ghidării cu ultrasunete în procedurile spinale este limitată, fiind indicată în principal în cazuri particulare, cum ar fi prezența unui abces paravertebral voluminos @UltrasoundGuidedPercutaneousBone2023.

=== Histologie

Histologia reprezintă un complement valoros la culturile microbiologice @TherapeuticImpactPercutaneous2004 și poate distinge între bolile piogene și cele granulomatoase @ComparativeAnalysisTuberculous2007. Coloranții speciali, cum ar fi Ziehl-Neelsen pentru micobacterii și acidul periodic – Schiff pentru fungi, pot fi de ajutor @FungalInfectionsSpine2001. Prezența unei malignități neidentificate în cazurile dovedite sau presupuse de spondilodiscită și invers nu este neobișnuită, fie din cauza incertitudinii diagnostice, fie datorită susceptibilității acestei grupe de pacienți la infecție. Aceasta subliniază necesitatea analizei histologice și microbiologice a probelor de biopsie @TherapeuticImpactPercutaneous2004.